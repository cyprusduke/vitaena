Η Λέδα εργάζεται σε ένα ταξιδιωτικό γραφείο στην Πρέβεζα. Αυτή την εβδομάδα οργανώνει ένα εκπαιδευτικό ταξίδι για δέκα φοιτητές από την Αγγλία. Το πακέτο περιλαμβάνει αεροπορικά εισιτήρια, διανυκτέρευση σε ένα συγκρότημα με πισίνα, ημιδιατροφή και ξενάγηση. Η πτήση αναχωρεί από το Μάντσεστερ και προσγειώνεται στο αεροδρόμιο στο Άκτιο. Το Άκτιο απέχει μόλις δεκαπέντε λεπτά οδικώς από την Πρέβεζα. Την πρώτη ημέρα, οι φοιτητές θα γνωρίσουν την πόλη, το σπίτι όπου έμενε ο ποιητής Κώστας Καρυωτάκης και θα απολαύσουν ένα δωρεάν γεύμα με σαρδέλες σε μία ψαροταβέρνα. Τη δεύτερη ημέρα, θα πάνε στο Αρχαιολογικό Μουσείο της Νικόπολης και στον αρχαιολογικό της χώρο. Το απογευματάκι θα απολαύσουν το μπάνιο τους στην παραλία Αλωνάκι. Την τρίτη ημέρα, θα αναχωρήσουν για τον αρχαιολογικό χώρο της Αρχαίας Κασσώπης, το Μνημείο του Ζαλόγγου και μετά για την παραλία του Βράχου. Την επόμενη ημέρα, οι φοιτητές θα φύγουν πρώτα για τις Πηγές του Αχέροντα και το Νεκρομαντείο. Οι πηγές στην ελληνική μυθολογία ήταν η είσοδος που περνούσαν οι νεκροί για τον Άδη. Η περιοχή προσφέρει, επίσης, δραστηριότητες εναλλακτικού τουρισμού, όπως βόλτα με άλογα, ποδήλατα, ράφτινγκ. Η ημέρα τελειώνει με την επίσκεψη στην παραθαλάσσια πόλη της Πάργας με τα πολύχρωμα σπίτια της. Από το Κάστρο θα δουν το Νησάκι της Παναγιάς και θα απολαύσουν τα χρώματα της δύσης.