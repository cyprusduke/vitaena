Στις μέρες μας τα περιβαλλοντικά προβλήματα είναι πολλά και παγκόσμια: η μόλυνση του αέρα, του εδάφους και των θαλασσών, η συσσώρευση σκουπιδιών, η χρήση τοξικών ουσιών, η τρύπα του όζοντος, το «φαινόμενο του θερμοκηπίου», η εξάντληση των πηγών ενέργειας. Έτσι, στις 10 και 11 Απριλίου θα πραγματοποιηθεί στο σχολείο μας φεστιβάλ οικολογίας με τίτλο: «Προστατεύω το περιβάλλον - Χρησιμοποιώ εναλλακτικές μορφές ενέργειας».

Κατά τη διάρκεια του φεστιβάλ οι μαθητές θα παρουσιάσουν τις εργασίες τους πάνω σε αυτά τα προβλήματα και ειδικοί επιστήμονες από οικολογικές οργανώσεις θα μας ενημερώσουν για τις λύσεις. Παράλληλα, θα λειτουργεί έκθεση φωτογραφίας στους διαδρόμους του σχολείου με στόχο την ευαισθητοποίηση του κοινού για τα οικολογικά ζητήματα. Ειδική αναφορά θα γίνει στη χρήση εναλλακτικών μορφών ενέργειας και θα μοιραστεί ενημερωτικό υλικό. Θα ακολουθήσει η προβολή της ταινίας «Το δέντρο που πληγώναμε» του Δήμου Αβδελιώδη, την οποία θα προλογίσει ο υπεύθυνος για τα οικολογικά θέματα καθηγητής του σχολείου. Στο τέλος θα γίνει συζήτηση πάνω στην ταινία.

Είναι χρέος μας να είμαστε όλοι εκεί, γιατί ΟΛΟΙ ΜΑΖΙ ΜΠΟΡΟΥΜΕ ΝΑ ΣΩΣΟΥΜΕ ΤΟΝ ΠΛΑΝΗΤΗ ΜΑΣ!