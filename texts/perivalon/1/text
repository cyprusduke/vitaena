Αρλέτα: Ερβίν, είδες τον λογαριασμό της ΔΕΗ;
Ερβίν: Αμάν! 250 ευρώ; Πώς είναι δυνατόν;
Αρλέτα: Ξέρω ’γω; Αλλά βέβαια… Άμα δε σβήνουμε τα φώτα και τις συσκευές…
Ερβίν: Ε, καλά τώρα. Δεν μπορεί να είναι απ’ αυτό. Μάλλον έγινε κάποιο λάθος.
Αρλέτα: Όπως και να ’χει, δεν πάει άλλο αυτή η κατάσταση. Δε βγαίνουμε οικονομικά.
Ερβίν: Εμένα μου το λες; Ξέρεις πόσο μου ήρθε το τηλέφωνο;
Αρλέτα: Γιατί, εγώ που χαλάω ένα σωρό λεφτά για βενζίνη; Μου φαίνεται ότι από ’δώ και πέρα θα πηγαίνω στη δουλειά με τη συγκοινωνία.
Ερβίν: Και με τους λογαριασμούς του σπιτιού τι θα γίνει; Θα καθόμαστε στο σκοτάδι για να κάνουμε οικονομία;
Αρλέτα: Έτσι όπως πάμε… Πάντως σίγουρα πρέπει να αλλάξουμε κάποιες συνήθειες. Θα ανάβουμε το κλιματιστικό και τον θερμοσίφωνα λιγότερες ώρες, θα χρησιμοποιούμε λάμπες οικονομίας, θα πλένουμε με κρύο νερό…
Ερβίν: Και θα ελπίζουμε να δούμε άσπρη μέρα…
Αρλέτα: Ε, τουλάχιστον κάτι θα εξοικονομήσουμε. Άσε που είναι και καλύτερο για το περιβάλλον.
Ερβίν: Σωστό κι αυτό. Οικονομία και οικολογία. Δυο σε ένα, που λένε. Να μη σου πω ότι από ’δω και ανακυκλώνουμε κιόλας.
Αρλέτα: Μια χαρά! Δε μου λες, είδες κανέναν κάδο ανακύκλωσης εδώ κοντά;